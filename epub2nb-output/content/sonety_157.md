---
title: ''
contentType: prose
---

153

> Kupido odložil svou pochodeň a spal;  
> a když to uviděl Dianin doprovod,  
> jedna z děv hodila ten srdceryvný pal  
> do blízké studánky čistých a chladných vod.  
> A z toho svatého ohně ten pramen má  
> svůj nehasnoucí žár, živý i v našich dnech;  
> tak vzniklo léčivé zřídlo, jež pomáhá  
> s nejlepším účinkem v nejhorších nemocech.  
> Tu pochodeň si však bůh znovu zapálil  
> v očích mé paní a na mně ji zkusil hned;  
> já, z toho nemocen, pak spěchal ze všech sil  
> sem k tomu pramenu, host plný slz a běd.  
>          Leč marně; pro mne je lékem jen jeden pramen —  
>          oči, z nichž Kupido vzal ten svůj nový plamen.
