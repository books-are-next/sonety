---
title: ''
contentType: prose
---

128

> Kdykoliv, hudbo má, začínáš hudbu hrát  
> na blahém nástroji a v dotýkání sladkém  
> tvé prsty rozezní struny a jejich spád  
> zní v tichých souzvucích, jež plní můj sluch zmatkem,  
> závidím klávesám: vzlétají odvážně  
> a v kradmých polibcích líbají tvoje dlaně,  
> zatím co moje rty, jež zrály pro ty žně,  
> se rdí tou smělostí a v zmatku hledí na ně.  
> Jak rády byly by na místě některé  
> z těch klapek tančících, po nichž se procházívá  
> tvá ruka laskajíc; oč jen to dřevo je —  
> ač mrtvé — šťastnější nežli má ústa živá!  
>          Když je to tak milé těm smělým klávesám,  
>          dej jim své prstíky; tvá ústa zlíbám sám.
