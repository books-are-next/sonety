---
title: ''
contentType: prose
---

25

> Světskými poctami, chlubnými tituly  
> nechať se honosí ti, kterým hvězdy přejí;  
> já, jemuž bohové z toho nic nedali,  
> pyšním se v skrytu tím, co mám sám nejraději!  
> Vždyť co jsou milci všech vladařů, ne-li květ,  
> který své lístečky na slunci rozestírá  
> a jehož sláva má takový krátký svět —  
> stačí jen jediné svraštění brv a zmírá!  
> A co má válečník ze všech svých vítězství,  
> ve kterých tisíckrát proslavil svoje jméno?  
> Po první porážce jej škrtnou z knihy cti  
> a na to, oč se bil, pak taky zapomenou!  
>          O co jsem šťastnější: já mám jej a on mne  
>          a naší vzájemnou láskou nic nepohne!
