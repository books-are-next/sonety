---
title: ''
contentType: prose
---

35

> Tak už se nesužuj tím, co jsi udělal,  
> vždyť někdy padne stín i na slunko a lunu,  
> vždyť i ta růže má trní a pramen kal  
> a sladkým poupatům spí hnusní červi v lůnu.  
> Každý z nás chybuje — a já teď právě tím,  
> že hájím ten tvůj hřích srovnáním s ostatními,  
> že na tvou obranu sám sebe podplácím  
> a odpouštím ti víc, nežli máš vůbec viny.  
> Neboť já, z žalobce náhle tvůj advokát,  
> shledávám smysl v tom, co spáchaly tvé smysly,  
> a jdu sám na sebe zas k soudu žalovat:  
> vždyť láska se záštím zmítají tak mou myslí,  
>          že nemohu než vždy pomáhat nerozumně  
>          sladkému lupiči, jenž hořce loupí u mě.
