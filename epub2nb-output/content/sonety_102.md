---
title: ''
contentType: prose
---

98

> Daleko od vás jsem byl v oněch jarních dnech,  
> kdy duben pyšnil se svým pestrým oděním  
> a všemu na světě zas nové mládí vdech,  
> takže i Saturnus se smál a tančil s ním.  
> Však ani ptačí zpěv, ani ten sladký květ  
> vždy jinak zbarvený a jinak vonící  
> mne tenkrát nepřiměl o létě vyprávět  
> a z lůna jara si natrhat kytici;  
> nestál jsem s úžasem nad krásou lilií,  
> nechválil temný nach, kterým se růže rdí,  
> vždyť jejich jas a tvar jsou jenom kopií,  
> kreslenou podle vás, pravzoru přírody.  
>          Já, od vás daleko, se cítil prostřed zimy  
>          a jen jak se stínem vašich krás hrál si s nimi.
