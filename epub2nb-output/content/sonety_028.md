---
title: ''
contentType: prose
---

24

> Mé oko na způsob malíře navždy vrylo  
> do desky srdce tvůj obličej jako živý;  
> mé tělo jako rám ten obraz obroubilo  
> a lze jej uvidět jen z pravé perspektivy.  
> Protože jestli chceš spatřit své pravé rysy,  
> musíš se dívat skrz malíře na obraz:  
> ten tvůj, ten uprostřed dílny mé hrudi visí  
> a okny dopadá na něj z tvých očí jas.  
> Hle, jak si oči zde navzájem posloužily:  
> ty moje kreslily tvůj obraz a ty tvé  
> jsou okny pro mou hruď, do které každou chvíli  
> nahlédne slunce a dívá se na tebe.  
>          Leč jedno umění ty oči nemají:  
>          kreslí jen to, co zří, a srdce neznají.
