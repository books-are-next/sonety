---
title: ''
contentType: prose
---

52

> A tak jsem jako ten bohatec, který má  
> klíč k sladké pokladně, v níž skrývá svoje skvosty,  
> a který přesto ji jen zřídka otvírá,  
> nechtěje otupit hrot vzácné blaženosti.  
> Vždyť jenom proto jsou svátky tak vzácné dny,  
> že jsou jen pořídku po roce rozloženy  
> a že jsou vsazeny jak drahé démanty  
> do řady kamenů daleko menší ceny.  
> A tak je pro mne čas, v němž jste vy, drahou skříní,  
> truhlicí na oděv, jež v sobě vězní šat  
> pro zvláštní okamžik zvláštního dobrodiní,  
> kdy mi zas ukáže svůj poklad nad poklad.  
>          Ach, vaše cena je důvodem pro člověka  
>          k jásání, když vás má, k doufání, když vás čeká.
