---
title: ''
contentType: prose
---

73

> Ve mně už začíná, vidíš, ten smutný čas,  
> kdy žloutnou stromy a poslední lístek visí  
> v houštině haluzí, v nichž sviští drsný mráz,  
> v tom kůru zříceném, kde pěli ptáci kdysi.  
> Ve mně už vidíš jen den, jehož slabý svit  
> na nebi k západu pomalu dohasíná,  
> nežli ho přijde noc docela vyhasit  
> a sevřít jako smrt všechno v tmách svého klína.  
> Ve mně už spatříš jen poslední plamen žhnout  
> na chladných oharcích, jež z jeho mládí zbyly,  
> tak jako na loži, kde musí vydechnout,  
> už stráven tím, co dřív živilo jeho síly.  
>          To všechno vidíš, a přesto dál miluješ,  
>          láskou vždy prudší to, co ztratíš v brzku též.
