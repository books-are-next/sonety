---
title: ''
contentType: prose
---

129

> Mrhání ducha v tmách hanebné marnosti,  
> to je chtíč při činu; a než chtíč uzrá v čin,  
> zrazuje, zabíjí, chlemstá krev, chystá lsti,  
> divoký, zvířecí, ukrutný, plný vin;  
> sotvaže ukojen, odporný jako zlo,  
> bezhlavě hledaný, a sotva jsi ho měl,  
> bezhlavě prokletý jako to vnadidlo,  
> hozené, abys je spolkl a zešílel;  
> šílený, loví-li, a dopadne-li, též,  
> zuřivý, pokud měl, má, chce mít svoji věc,  
> rozkoš, když ochutnáš, bolest, když dopiješ,  
> blahý sen z počátku, pustý mam nakonec!  
>          To všechno každý ví; nikdo však nedovede  
>          nevstoupit do ráje, který v to peklo vede.
