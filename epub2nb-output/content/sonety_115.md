---
title: ''
contentType: prose
---

111

> Štěstěnu kárejte za všecko, co se stalo,  
> to božstvo vinu má, ach, za každý můj hřích  
> tím, že mi pro život dalo tak strašně málo —  
> žít pro dav; je pak div, že jsem jak jeden z nich?  
> A tak cejch hanby už nesejde z mého jména  
> a má tvář ztrácí se v nánosu cizí špíny  
> jak ruka barvíře barvami potřísněná.  
> Ó, mějte útrpnost, dovolte mi být jiný —  
> a budu pokorně pít každý, každý lék  
> proti své nákaze, než celého mne stráví,  
> za sladký budu mít nejtrpčí pelyněk,  
> dvojí trest přijmu rád, abych byl zase zdravý.  
>          Nuž mějte útrpnost, drahý, a věřte mi:  
>          už vaše útrpnost mne opět uzdraví.
