---
title: ''
contentType: prose
---

81

> Snad já vám budu psát náhrobní nápis jednou,  
> snad vy žít budete a mne už pojme hrob;  
> na vás však vzpomínky zde nikdy nevyblednou,  
> zatím co já se, žel, propadnu beze stop.  
> Vy, vaše jméno zde bude žít věčnou slávou,  
> já, jednou pochován, zemru pro paměť všech;  
> mně může země dát jen rov zarostlý trávou,  
> pro vás je připraven stán v lidských pohledech.  
> Váš pomník je můj verš, jejž budou pročítati  
> oči těch, kteří jsou přikryti dosud tmou,  
> a tak vám jazyky budoucích život vrátí,  
> až ti, co dýchají, už dýchat nebudou:  
>          jen vy — mou zásluhou — budete dýchat dál  
>          ústy, jež vysloví, co jsem já o vás psal.
