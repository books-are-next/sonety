---
title: ''
contentType: prose
---

44

> Kdybych byl z myšlenky a ne z masa a kostí,  
> co mohlo by se mi postavit do cesty?  
> Navzdory prostoru, přes všechny vzdálenosti  
> letěl bych z dalekých krajin vždy tam, kdes ty!  
> I kdybych třeba stál — od tebe odehnaný —  
> na konci světa sám, co na tom bylo by?  
> Myšlenka přeskočí země i oceány  
> a je tam, kde chce být, sotva to pomyslí!  
> Leč nejsem myšlenka — smrtící pomyšlení —  
> abych se dával v let za tebou zas a zas!  
> Jsem jenom ze země a z vody uhnětený,  
> a proto musím štkát a čekat, co dá čas:  
>          od těch dvou prvků bych se už nic nedočkal  
>          krom proudů těžkých slz, jež značí jejich žal!
