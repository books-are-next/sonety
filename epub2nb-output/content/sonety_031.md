---
title: ''
contentType: prose
---

27

> Když na smrt unaven na lože večer klesnu  
> a údy ztýrané zlou cestou složím spát,  
> potom se vydávám zas na novou pouť ve snu —  
> zatím co tělo spí, duch začne pracovat.  
> Neboť mé myšlenky — kdekoli tělo mešká —  
> se vždycky vydají na cestu za tebou  
> a drží dokořán má víčka spánkem těžká  
> vstříc bludným temnotám, z nichž slepci nevyjdou.  
> Pak už jen vnitřní zrak mé oči nevidoucí  
> může vést bezpečně tmou za tvým přeludem,  
> jenž září jako skvost uprostřed pusté noci  
> a mění temnoty v jasný a krásný den.  
>          Tak ve dne tělo mé a v noci duše moje  
>          se zmítá pro tebe a pro mne bez pokoje.
