---
title: ''
contentType: prose
---

141

> Popravdě řečeno, já tebe nemiluji  
> očima, které zří na tobě tisíc vad:  
> to srdce miluje, co oči odsuzují,  
> srdcem tě musím mít navzdory zraku rád.  
> A můj sluch právě tak netouží po tvém hlase  
> a můj hmat, ač má rád i hrubé doteky,  
> tak jako chuť a čich, raději vyhýbá se  
> hostině smyslů, k níž pozvala bys jej ty:  
> leč ani všech těch pět mých smyslů neumělo  
> vytrhnout jediné srdce z tvých pyšných pout,  
> to srdce bláhové, jež opouští své tělo  
> a chce ti jako rab u nohou pokleknout!  
>          A jenom jeden zisk mám ze všech těchto běd:  
>          že ta, jež je můj hřích, je též mým trestem hned!
