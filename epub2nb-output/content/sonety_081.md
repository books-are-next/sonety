---
title: ''
contentType: prose
---

77

> Zrcadlo poví ti, jak tvoje krása prchá,  
> hodiny řeknou ti, jak mizí tvoje dni;  
> ty prázdné listy jsou pro pečeť tvého ducha  
> a tato knížka ti přinese poznání.  
> Až spatříš v zrcadle své vrásky nepokrytě,  
> vzpomeneš na hroby, zející z trávníku;  
> hodiny, míjivé jako stín, přesvědčí tě  
> o tom, jak zrádně se čas plíží k zániku.  
> Proto svěř vše, co si nemůžeš pamatovat,  
> těm čistým stránkám zde a jednou uhlídáš:  
> budou tvé myšlenky, tvé děti, věrně chovat,  
> abys v nich poznovu poznal svou dávnou tvář.  
>          A čím se častěji té práci věnuješ,  
>          tím víc tím získáš ty — a tato kniha též.
