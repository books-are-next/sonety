---
title: ''
contentType: prose
---

78

> Tolikrát vzýval jsem tě jako Musu, milý,  
> a tys mi při psaní tak dobře pomáhal,  
> že také ostatní to po mně učinili  
> a pod tvou ochranou teď píší verše dál.  
> Tvůj zrak, jenž naučil němého zpívat světu  
> a těžkou neznalost lehounce v let se dát,  
> přidal těm zkušeným jen další pera k vzletu  
> a kráse dvojnásob tak velký majestát.  
> Ale tvou největší pýchou buď moje psaní,  
> ten můj verš, který vždy jedině z tebe rost:  
> u jiných zlepšíš jen sloh jejich veršování  
> a svými krásami okrášlíš učenost,  
>          u mého umění však tvoříš jádro všeho  
>          a zdviháš hlupáka na výši učeného.
