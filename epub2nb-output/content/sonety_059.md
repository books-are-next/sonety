---
title: ''
contentType: prose
---

55

> Přetrvá mramory, přetrvá zlaté věže  
> a hrobky vladařů tento můj mocný rým:  
> zatím co z kamene čas písmo dávno smaže,  
> můj verš zde bude dál jasně plát — a vy s ním.  
> Až sochy rozkotá běs válkou rozpoutaný  
> a sváry obrátí paláce v prach a rum,  
> má báseň, letopis na vaši paměť psaný,  
> bude dál vzdorovat meči a plamenům.  
> Půjdete pevně vstříc smrti a zapomnění,  
> jemuž vše propadá; chvála na vaši krásu  
> bude však mít svůj stan v očích všech pokolení,  
> jež má nést tato zem až do skonání času.  
>          Tak až po soudný den, kdy z mrtvých vstaneme,  
>          budete stále žít v čtenářích básně mé.
