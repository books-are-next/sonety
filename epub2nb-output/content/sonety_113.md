---
title: ''
contentType: prose
---

109

> Ó nikdy neříkej, že zrádné srdce mám,  
> i když můj odjezd snad v tobě ten dojem budí;  
> spíše bych mohl, věř, odejít sobě sám  
> nežli své duši, jež spočívá ve tvé hrudi.  
> To je dům lásky mé; třebaže bloudil jsem  
> jak člověk na cestách, tam, do své domoviny  
> se vracím vždy a včas a časem nezměněn,  
> a tak vždy smyji sám své hříchy a své viny.  
> Nikdy si nemysli — i když jsem ovládán  
> snad všemi slabostmi, jež mívá člověk v sobě —  
> že jsem tak zkažený, tak hloupý, abych sám  
> pro tretku opustil nejvyšší poklad v tobě.  
>          Tretkou je pro mne svět i s celým vesmírem  
>          krom tebe, růže má, jež jsi mé všecko v něm!
