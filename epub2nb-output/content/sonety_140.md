---
title: ''
contentType: prose
---

136

> Jestli ti duše snad mou blízkost vyčítá,  
> řekni jí, slepé, že nejsem nic než tvé přání;  
> a přání k tobě smí, to přece duše zná;  
> aspoň to z lásky splň mé lásce, sladká paní.  
> Tvé přání naplní poklad tvé lásky navždy;  
> proto je naplň ty přáními — a též mým.  
> U věcí, které jsou tak velké, to ví každý,  
> jedno se jako nic ztratí v tom ostatním.  
> I když ti uprostřed ostatních sotva chybím,  
> musíš mne přece jen počítat mezi své;  
> měj mne za pouhé nic, jenom když se ti zlíbí  
> mít to nic za něco sladkého pro sebe.  
>          Měj ráda alespoň mé jméno bez ustání —  
>          a máš tím ráda mne, protože značí přání.
