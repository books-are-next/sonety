---
title: ''
contentType: prose
---

3

> Nakloň se k zrcadlu a řekni tváři v něm,  
> že už má na čase vytvořit jinou v krátku;  
> jestli teď nebude její jas obnoven,  
> oloupíš celý svět a zkrátíš jednu matku.  
> Vždyť která z krásných žen by mohla pohrdat  
> tvou setbou pro svůj klín, doposud neosetý?  
> A který z mužů by mohl mít sebe rád  
> tak, že by ze sebe učinil hrob svých dětí?  
> Ty sám jsi zrcadlem své matky, jež v tvé tváři  
> nachází líbezný květen svých mladých let;  
> tak i ty uvidíš vzdor vráskám okny stáří  
> tento svůj zlatý věk v dětech se navracet.  
>          Jestli chceš ale žít, aby tě zapomněli,  
>          pak zemři neženat — a zemřeš navždy celý.
