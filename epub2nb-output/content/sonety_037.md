---
title: ''
contentType: prose
---

33

> Kolikrát viděl jsem, jak jitro v plné slávě  
> lichotí štítům hor svým okem vladaře  
> a jeho zlatá tvář líbá luh s rosou v trávě  
> a mění ve zlato stříbrné toky řek;  
> potom však dovolí ohyzdným nízkým mrakům,  
> aby tu nebeskou tvář zahalily tmou,  
> a prchá ukryto nešťastným lidským zrakům  
> potají k západu i s touto pohanou.  
> Tak také jedenkrát mé slunce zazářilo  
> celým svým vítězným úsvitem do mých řas,  
> ale jen chvíli, žel, jen chvíli moje bylo  
> a pak je ve výškách zastřela mračna zas.  
>          Já však je ctím i tak; jak má být stále jasné,  
>          když i to na nebi se zatemní a zhasne?
