---
title: ''
contentType: prose
---

16

> Proč ale nechcete bojovat líp a snáze  
> s Časem, tím vladařem krutým a krvavým,  
> a proč se nechcete opevnit proti zkáze  
> lepšími prostředky, než je můj hluchý rým?  
> Stojíte před svými nejkrásnějšími lety  
> a mnohý panenský a neosetý sad  
> by rodil s radostí živoucí vaše květy,  
> jež se vám budou víc než portrét podobat.  
> Tak v živých liniích na živu zachová se  
> to, co můj dětský brk, co štětec našich dní  
> s vší vnitřní hodnotou a v celé vnější kráse  
> pro oči budoucích zachovat neumí.  
>          Vy musíte se dát, jestli se chcete mít —  
>          a ve svém díle pak budete dál zde žít.
