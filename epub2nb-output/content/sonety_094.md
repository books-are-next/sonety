---
title: ''
contentType: prose
---

90

> Tož chceš-li, nenáviď mě, teď je k tomu čas,  
> když se už proti mně postavil celý svět,  
> spolči se se zlobou osudu, znič mne, sraz,  
> a neodkládej to pro příští příval běd;  
> ach, nestůj v záloze, až bude poražen  
> žal, jejž má srdce teď a jemuž prchá již,  
> po noci s vichřicí nedávej v dešti den  
> a zasaď najednou úder, jejž zamýšlíš.  
> Chceš-li mne opustit, pak neotálej s tím,  
> až si ty trpkosti, jež mám dnes, odbudu,  
> ale přijď útokem: alespoň okusím  
> nejdřív tu nejhorší ze všech ran osudu.  
>          A všechno, co se mi dnes utrpením zdálo,  
>          bude mi připadat, až ztratím tebe, málo.
