---
title: ''
contentType: prose
---

99

> Raný květ fialky já vyplísnil jsem přísně:  
> „Ty sladký zloději, kdes vzal ten vonný dech,  
> ne-li mé lásce z úst? A purpur, jenž se pyšně  
> rozlévá na těch tvých měkkých a hebkých rtech,  
> sis v modři jeho žil obarvil bezostyšně!“  
> Lilii káral jsem, že okradla tvé dlaně,  
> majorán s poupaty, že oloupil tvůj vlas;  
> a růže na trní se chvěly ulekaně,  
> ta hanbou nachová, ta hrůzou bílá zas;  
> třetí, jež nebyla červená ani bílá  
> a kradla u obou, loupila u tvé vůně;  
> leč za to lupičství, byť sebesladší byla,  
> ji na smrt užírá mstivý červ v jejím lůně.  
>          Tisíce květů jsem viděl, leč plátky všech  
>          u tebe ukradly buď barvu nebo dech.
