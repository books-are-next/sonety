---
title: ''
contentType: prose
---

64

> A když jsem viděl Čas ukrutnou rukou rvát  
> pýchu a nádheru těch dávno zašlých dob,  
> když vidím věčný kov v otroctví lidských vád  
> a věže mocné kdys propadlé jako hrob,  
> a když jsem viděl, jak oceán hltavý  
> zalévá pevniny a trhá každou hráz,  
> a jak se jinde z vod noří zas ostrovy,  
> jak roste ztrátou zisk a ziskem ztráta zas,  
> ach, když jsem uviděl to kolo věčných změn  
> a ten let všeho, všech, k zániku blíž a blíž,  
> nad těmi troskami stanul jsem zamyšlen:  
> až přijde, lásko, čas, i ty mne opustíš.  
>          Smrtící myšlenka; a co mi zbývá jiné  
>          krom pláče z úzkosti, že co mám, brzy mine.
