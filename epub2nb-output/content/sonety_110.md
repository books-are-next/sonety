---
title: ''
contentType: prose
---

106

> Když v dávných kronikách s listy už zežloutlými  
> čítávám popisy těch starobylých reků  
> a krásu krášlící ty staré sladké rýmy  
> ve chvále mrtvých dam a knížat starých věků,  
> vidím v těch oslavách největších skvostů krásy,  
> těch sladkých dlaní, rtů, očí a jasných tváří,  
> jak onen starý brk chtěl pro budoucí časy  
> vyjádřit právě tu krásu, jež z vás teď září.  
> Ty všecky chvály však jsou jenom předpovědí  
> věku, v němž žijeme, a předvídají vás;  
> že však jen tušily, co nyní všichni vědí,  
> nemohly postačit k slavení vašich krás.  
>          My zas, kdo můžeme vás vidět neustále,  
>          máme zrak k úžasu, ale ne slova k chvále.
