---
title: ''
contentType: prose
---

84

> Kdo může říci víc — byť říkal sebevíce —  
> nežli ta chvála chval, že jenom vy jste vy?  
> Ve kterých stěnách je ukryta pokladnice,  
> v níž roste drahokam, jenž se vám rovnat smí?  
> Jen pero nanejvýš chudé a plné nouze  
> neumí tak či tak svůj námět oslavit;  
> ale kdo začne psát o vás, ten řekne pouze,  
> že vy jste vy, a dá už tím svým slovům třpyt.  
> Stačí, když opíše to, co je ve vás psáno,  
> aniž ten jasný tvar přírody porušil,  
> a už ta kopie proslaví jeho jméno  
> a všude budou mít v obdivu jeho styl.  
>          Při všech těch přednostech vám jenom jedno schází:  
>          jste hrdý na chválu, jež vaše chvály kazí.
