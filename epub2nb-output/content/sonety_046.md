---
title: ''
contentType: prose
---

42

> To, že je ona tvá, není vše, co mne mučí —  
> a věru, příteli, měl jsem ji z duše rád.  
> Že ona tebe má, je bolest mnohem prudší,  
> ta ztráta dotkla se mne nejvíc ze všech ztrát.  
> Vy z lásky trapiči, a přec vám odpouštím!  
> Vždyť ji máš proto rád, že znáš mou lásku k ní,  
> a ona také mne jen z lásky týrá tím,  
> že — jenom kvůli mně — trpí tvé laskání.  
> Když tebe ztratím já, má drahá získává tím,  
> a když jsem ztratil ji, našels ji ty, jak víš.  
> Vy dva se najdete, já vás však oba ztratím,  
> oba dva na mne tím kladete těžký kříž.  
>          Mám ale útěchu: ty a já jedno jsme.  
>          Sladký klam: potom přec má ráda zas jen mne!
