---
title: ''
contentType: prose
---

54

> O co víc, příteli, přidává krásy kráse  
> ta sladká ozdoba, která je ve věrnosti!  
> Růže má krásný vzhled, však ještě hezčí zdá se  
> pro ten svůj sladký dech, jejž ve svém nitru hostí.  
> Drobný květ šípku se právě tak temně rdívá  
> jako nach na růžích, z nichž cítíš vůni stoupat,  
> též roste na trní a též se rozechvívá,  
> když mu chce rozhrnout dech léta plátky poupat.  
> To však je krása jen pro oči, která mine:  
> aniž kdo po ní sáh, žije a opadává,  
> až zajde beze stop. S růží však je to jiné —  
> ta právě ve smrti nejsladší vůni dává!  
>          Až uvadnete vy, ó růže mladosti,  
>          v mých verších zůstane tresť vaší stálosti.
