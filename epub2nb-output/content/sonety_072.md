---
title: ''
contentType: prose
---

68

> A tak je jeho tvář vzorem těch zašlých časů,  
> kdy krása žila a zmírala jak dnes květ,  
> než lidé začali nosit tu dnešní krásu,  
> která smí z živých čel šálit svou falší svět,  
> nežli se začaly z hlav mrtvých ostřihávat  
> vrkoče ze zlata, jež patří do hrobu,  
> aby je nosila poznovu nová hlava —  
> než měl z krás mrtvého živý svou ozdobu.  
> V něm vidí člověk zas tu dávnou svatou chvíli,  
> ty doby bez příkras, prosté a pravdivé,  
> jež cizí zelení své léto nekrášlily,  
> jež starým nebraly nový šat krásy své;  
>          jeho zde Příroda jako vzor uchovala,  
>          aby v něm řekla Lži, zač kdysi krása stála.
