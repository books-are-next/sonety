---
title: ''
contentType: prose
---

66

> Znaven, ach, znaven vším, já volám smrt a klid,  
> když vidím zásluhy rodit se u žebráka,  
> a bědnou nicotnost zas v nádheře se skvít,  
> a víru nejčistší zrazenou hořce plakat,  
> a zlatý vavřín poct na hlavách nehodných,  
> a dívčí něhu, čest, servanou v okamžiku,  
> a dokonalost pak, budící už jen smích,  
> a vládu ve zchromlých pařátech panovníků,  
> a jazyk umění vrchností zmrzačený,  
> a blbost, doktorsky radící rozumu,  
> a přímost, zvanou dnes hloupostí bez vší ceny,  
> a Dobro, zajaté a otročící Zlu —  
>          tím vším, ach, unaven, já zemřel bych už rád,  
>          kdybych tím nemusel i lásce sbohem dát.
