---
title: ''
contentType: prose
---

11

> Jak rychle povadneš, tak rychle budeš tady  
> zase růst v jednom z tvých, kterým jsi život dal,  
> a onu svěží krev, kterou jsi půjčil mladý,  
> budeš smět nazvat svou, až bys sám zestaral.  
> V tom leží moudrost a krása, jež věčně zkvétá;  
> zbytek je bláhovost a stáří se zmarem:  
> myslet tak každý z nás, byl by to konec světa,  
> za jeden lidský věk by zpustla celá zem.  
> Ti, které Příroda k tvoření nestvořila,  
> zlí, hrubí, ohyzdní, ať zajdou neplodně:  
> hleď, oč víc dává těm, které líp obdařila;  
> chovej ten úrodný její dar úrodně.  
>          Tys její pečetí, kterou si vyřezala,  
>          aby ses otiskl, ne aby sazba stála.
