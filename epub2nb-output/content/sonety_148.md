---
title: ''
contentType: prose
---

144

> Dvě lásky v srdci mám k štěstí i k zoufalství,  
> jako dva přeludy jdou nabádavě se mnou:  
> ten lepší duch je muž, který se jasně skví,  
> ten horší jedna z žen s tváří jak uhel temnou.  
> Aby mne zavedl co nejdřív do pekla,  
> ten ďábel pokouší anděla, zda mne zradí,  
> a rád by udělal ze světce ducha zla,  
> tím že jej, čistého, svou kalnou krásou svádí.  
> Zdali se však už stal můj dobrý anděl zlým,  
> o tom já doposud nevím nic bezpečného;  
> že ale odešli spojeni přátelstvím,  
> mám strach, že první z nich je v pekle u druhého.  
>          Leč pravdu nepoznám, budu žít v pochybách,  
>          až mého anděla spálí můj ďábel v prach.
