---
title: ''
contentType: prose
---

140

> Buď moudrá, jako jsi ukrutná; nemuč stále  
> mou němou pokoru přílišným posměchem;  
> nebo mi bolest dá rty a ty nenadále  
> poví, co vytrpím tím nelítostným jhem.  
> Smím-li tě poučit, má lásko, pak máš lépe  
> říkat mi o lásce, i když je konec s ní,  
> tak jako s nemocným, u něhož smrt už klepe,  
> hovoří lékaři útěšně o zdraví.  
> Vždyť kdybych v zoufalství zešílel znenadání  
> a ve svém šílenství pak tebe pomlouval,  
> svět je tak šílený a tak rád věří lhaní,  
> že by i pomluvám šílence víru dal.  
>          Abychom se těch běd oba dva vystříhali,  
>          buď aspoň zraky zde, když už jsi srdcem v dáli.
