<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sonety-156</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="sonety-156" xml:lang="cs-CZ">
		<div class="Z-kladn--textový-r-meček">
			<p id="_idParaDest-155" class="MLP_uroven2_kapitola">Poznámka překladatele</p>
			<p class="MLP_text_bez1radku">Shakespearovy <span class="CharOverride-1">Sonety</span>, které by už samy o&#160;sobě stačily zajistit svému tvůrci světové uznání, nemají u&#160;nás bohužel tradici tak živou a&#160;plodnou jako ostatní dílo velkého Stratforďana. Přesto však je tato tradice větší, než jsme se dosud domnívali, jak o&#160;tom svědčí nedávný nález překladů Jaroslava Vrchlického, i&#160;když ke škodě Shakespearovy i&#160;naší poezie Vrchlického verze <span class="CharOverride-1">Sonetů</span> není úplná. A&#160;tak zůstává jediným úplným převodem <span class="CharOverride-1">Sonetů</span> do češtiny stále ještě překlad, který vydal roku 1923 na Kladně Antonín Klášterský.<span class="CharOverride-2"><span id="footnote-000-backlink"><a class="_idFootnoteLink _idGenColorInherit" href="../Text/sonety_159.xhtml#footnote-000">1</a></span></span></p>
			<p class="MLP_text">Ostatní překladatelé <span class="CharOverride-1">Sonetů</span>, v&#160;jejichž řadách najdeme i&#160;tak významné shakespearovské tlumočníky jako J.&#160;V.&#160;Sládka a&#160;Ot.&#160;Fischera, se spokojili s&#160;převodem několika ukázek nebo také jen jednotlivých sonetů; většina těchto překladů byla porůznu otištěna, některé však&#160;– jako připomenutý soubor Vrchlického&#160;– zůstaly v&#160;rukopisech. V&#160;rukopisu jsou dosud také překlady E.&#160;A.&#160;Saudka.</p>
			<p class="MLP_text">První překlady tohoto souborného vydání vznikaly před desíti dvanácti lety jako osobní potřeba vyrovnat se s&#160;lyrickým dílem velkého alžbětince a&#160;ukázat jeho modernost a&#160;životnost i&#160;v&#160;lyrice. Takové pojetí bylo takřka pravým opakem pojetí A. Klášterského, usilujícího stůj co stůj jen o&#160;vystižení filologické podoby originálu.</p>
			<p class="MLP_text">Nefilologičnosti vnitřního pojetí oněch prvních pokusů, později shrnutých ve výbor třiceti sonetů a&#160;vydaných knižně r.&#160;1945, odpovídalo také rozdílné formální pojetí; dvanácti až třináctislabičný verš tohoto znění byl však volen spíše z&#160;důvodů rytmických (protože dovoloval užívat mnohem rozmanitějšího jazykového materiálu než verš „kratší“) a&#160;tradičních (protože jej u&#160;nás tak geniálně zdomácnil K.&#160;H. Mácha) než proto, že snad byl o&#160;dvě slabiky delší než verš originálu a&#160;mohl tedy pojmout víc „obsahu“. Tato výhoda je totiž zdánlivá, protože celkový ráz zvoleného verše vede zase k&#160;užívání delších slov; jeho přednost je spíše v&#160;tom, že výběr slov v&#160;něm lépe odpovídá poměrům v&#160;běžných jazykových projevech a&#160;že dovoluje pomocí své pravidelné caesury lépe pracovat s&#160;dynamičností básnického slova.</p>
			<p class="MLP_text">Je ovšem nepochybné, že se tím ráz Shakespearova původního verše do jisté míry pozměnil. Formální důvody proti takové změně nemají větší platnosti, protože jsou nejčastěji založeny na abstrakcích v&#160;tom smyslu, že se pokoušejí bez ohledu na jazykovou a&#160;básnickou tradici ztotožňovat jistý verš v&#160;poezii jednoho národa se stejně pojmenovaným (ale obvykle značně odlišným) veršem v&#160;poezii národa jiného, nehledě na to, že např. právě u&#160;Shake­speara je podstata jeho verše zrovna tak problematická jako podstata českého jambu, jímž bývá překládán.</p>
			<p class="MLP_text">Větší platnost proti takovému rozšíření verše by už měly důvody umělecké, ty však lze ověřit jen na konkrétním materiálu, to jest na překladu samém a&#160;jeho porovnání s&#160;převody jinými, což ovšem může provést jedině kritika.</p>
			<p class="MLP_text_bez1radku_-12-0-">Snaha o&#160;vystižení a&#160;zdůraznění onoho „moderního a&#160;živého“ prvku v&#160;Shakespearových sonetech byla však sama o&#160;sobě velmi mlhavá a&#160;mohla stačit jako vodítko skutečně jen při převodu jednotlivých sonetů a&#160;malého výboru. Jakmile došlo na překlad celku, ukázalo se, že takový přístup ke staré poezii je velmi povšechný a&#160;povrchní. Tato poezie je mnohem složitější, než můžeme postřehnout na první pohled, a&#160;vedle složek, jež vnímáme bezprostředně, je v&#160;ní i&#160;mnoho prvků, jež pochopíme a&#160;oceníme teprve po důkladnějším poznání jak básně samé, tak širšího kontextu, v&#160;němž vznikla.</p>
			<p class="MLP_text">Nemyslím ani tak na jednotlivé dobové narážky, jejichž smysl nám mnohdy uniká (jako například v&#160;sonetu 107, spojovaném s&#160;jistými politickými událostmi za vlády královny Alžběty), nebo na jednotlivé větší nebo menší stopy tehdejšího životního názoru (jako například v&#160;sonetech 44 a&#160;45, založených na představě, že se člověk skládá ze čtyř živlů – země, vody, ohně a&#160;vzduchu) jako spíše na celkovou spojitost tehdejší poezie se soudobým způsobem myšlení, jehož formy se často značně lišily od našich a&#160;jsou zejména v&#160;básnickém přetvoření pro nás dosti těžko pochopitelné.</p>
			<p class="MLP_text">V&#160;Shakespearově poezii konkrétně je to například přímo charakteristický postup spojovat (a vysvětlovat) věci i&#160;pojmy pomocí velmi podrobně a&#160;složitě rozvinutých analogií, pro naše cítění nejednou cizích (sonety 118, 143 aj.), paralel a&#160;antitezí (sonety 14, 21 aj.) atd., které se neprojevují pouze v&#160;detailech, v&#160;jednom nebo dvou verších, nýbrž prostupují celou báseň&#160;– a&#160;někdy dokonce i&#160;několik básní za sebou&#160;– a&#160;tvoří jejich pečlivě vybudovanou a&#160;promyšlenou páteř, která, ač někdy skoro rozumářská, je při tom všem kondenzačním jádrem jejich metaforičnosti&#160;– a&#160;nakonec i&#160;jejich básnické síly.</p>
			<p class="MLP_text">Tvůrce <span class="CharOverride-1">Sonetů</span> ve shodě s&#160;myšlením a&#160;poezií své doby nepracuje ovšem jen s&#160;běžnými analogiemi, případně protiklady, jež známe i&#160;z&#160;dnešní poezie a&#160;jež rozeznáme a&#160;oceníme na první pohled. U&#160;něho například netvoří antitezi jen přímé protivy jako den a&#160;noc, mládí a&#160;stáří (sonet 15), pro něho má&#160;– tak jako pro všechny staré básníky&#160;– významovou i&#160;estetickou hodnotu také mimo jiné protiklad abstrakta a&#160;konkréta, jednotného a&#160;množného čísla, jednotliviny a&#160;obecniny, atd., které my už necítíme. Podobně mají pro starou poe­zii neobyčejně velký význam kupříkladu sledy slov odvozených od stejného kořene (sonet 6), jež přestávají být pouhou hříčkou a&#160;stávají se něčím mnohem závažnějším, totiž složkou, která spoluurčuje smysl celé básně, a&#160;která proto nemůže být v&#160;překladu opominuta. Pro tento příznačný způsob básnického myšlení je ostatně nejzřetelnějším příkladem Shakespearova málem osudová hra s&#160;vlastním jménem <span class="CharOverride-1">Will</span> a&#160;obecným pojmem <span class="CharOverride-1">will</span> (touha, přání, vůle), ze sonetů&#160;135, 136 a&#160;143, v&#160;českém znění ovšem nenapodobitelná.</p>
			<p class="MLP_text">Všechny tyto prvky, spjaté v&#160;nejrozmanitějších kombinacích, vytvářejí složitou, takřka polyfonickou skladbu shod, obdob, obměn, ozvěn a&#160;protiv, jejíž půvab, často velmi subtilní, nám dnes už z&#160;větší části uniká, protože pro něj nemáme školený cit. Je však natolik důležitou složkou <span class="CharOverride-1">Sonetů</span>, že jej nebylo možno ponechat bez povšimnutí a&#160;bez pokusu podat jej prostředky našeho jazyka a&#160;naší básnické řeči, byť se tak dělo většinou v&#160;náznaku.</p>
			<p class="MLP_text">A&#160;je tu ještě jedna důležitá&#160;– a&#160;pro překladatele více než důležitá stránka staré poezie, která nám při běžném čtení uniká, totiž její konvenčnost na jedné straně a&#160;původnost, novost na straně druhé. Nemáme bohužel dějiny poezie, které by si všímaly této otázky a&#160;srovnaly obrovský materiál z&#160;několika století, aby na příkladech ukázaly, jak probíhal ten neustávající rozvoj poezie, v&#160;němž je nezbytná konvence neustále překonávána novými básnickými objevy, jež se zanedlouho stávají samy součástí další konvence.</p>
			<p class="MLP_text">Shakespeare čerpal z&#160;tohoto konvenčního pokladu, společného většině jeho současníků, nejen jednotlivosti (například líčení krásy milované osoby nebo přirovnání člověka k&#160;herci na jevišti, atd.), nýbrž velmi pravděpodobně také sám základ obou cyklů, sonetů o&#160;příteli a&#160;sonetů o&#160;černé paní.</p>
			<p class="MLP_text">Ale to je jen osnova <span class="CharOverride-1">Sonetů</span>, možno-li tak říci; uprostřed houště obrazů skutečně dobových a&#160;konvenčních se v&#160;nich totiž setkáváme s&#160;nečekaným množstvím metafor nesmírné životnosti, které ukazují, jak byl básník <span class="CharOverride-1">Sonetů</span> úzce spjat se skutečností (viz např. jeho přirovnání z&#160;venkovského života, z&#160;přírody, z&#160;jednotlivých oborů lidské práce, viděných tak živě jako nikde v&#160;soudobé lyrice).</p>
			<p class="MLP_text">A&#160;právě tak je to i&#160;s&#160;celkovým rázem jeho sonetů; ač původem snad konvenční, nakonec nabývají přesunutím přízvuku z&#160;elegantního dobového povrchu na smysl básně, podložený ryzím prožitkem, téměř vždy nebývalé hloubky a&#160;pravdivosti, i&#160;když jde o&#160;témata v&#160;soudobé poezii už tak otřelá, jako je obměna Horácovy ódy <span class="CharOverride-1">Exegi monumentum</span>, kterou nacházíme v&#160;sonetu 55.</p>
			<p class="MLP_text">To všechno je ostatně v&#160;naprosté shodě s&#160;ostatní Shake­spearovou tvorbou, v&#160;níž obdobně nabývají více méně konvenční náměty Shake­spearových předchůdců pod rukou tvůrce <span class="CharOverride-1">Hamleta</span> tvaru vysoce básnického, v&#160;níž obdobně dostávají konvenční figury předshakespea­rovského divadla pod Shakespearovým perem rysy skutečných lidí.</p>
			<p class="MLP_text_bez1radku_-12-0-">Rozpoznat všechny tyto složky, zvážit jejich důležitost jak pro původní dílo, tak pro dnešek, neopominout dobovou a&#160;konvenční stránku <span class="CharOverride-1">Sonetů</span> a&#160;přitom dobře zdůraznit jejich básnickou původnost&#160;– a&#160;posléze najít pro to všechno ekvivalent v&#160;češtině a&#160;v&#160;dnešní básnické řeči, to byl úkol více než obtížný.</p>
			<p class="MLP_text">S&#160;jakým zdarem byl splněn, to posoudí čtenáři sami. Ostatně jen jim a&#160;jejich zájmu o&#160;předchozí výbory těchto <span class="CharOverride-1">Sonetů</span> vděčí překladatel za odvahu, s&#160;níž se pustil do překladu všech znělek. Patří jim za to dík, právě tak jako všem přátelům, kteří mu při práci pomohli svými připomínkami. Byli to zejména dr. Jaroslav Albrecht a&#160;dr.&#160;Jiří Levý, kteří přispěli radou a&#160;kritikou při překladu předchozích výborů, a&#160;dr.&#160;Břetislav Hodek, který má zásluhu na dnešní podobě celého souboru.</p>
			<p class="MLP_text">Překladatelův dík náleží rovněž všem tlumočníkům <span class="CharOverride-1">Sonetů</span> do češtiny a&#160;jiných jazyků, jejichž prací, pokud byly dostupné, použil, jmenovitě Alfredu Copinovi (<span class="CharOverride-1">Les Sonnets de Shakespeare</span>, Paris&#160;1888), Stefanu Georgovi (<span class="CharOverride-1">Shakespeare, Sonette, Umdichtung</span>, Berlin 1931), Antonínu Klášterskému (<span class="CharOverride-1">William Shakespeare, Sonety</span>, Kladno 1923), Samuilu Maršakovi (<span class="CharOverride-1">Sonety Šekspira</span>, Moskva&#160;1949) a&#160;Giraudu d’Uccle (<span class="CharOverride-1">William Shakespeare, Sonnets</span>, Alger&#160;1942). Velikou pomoc pro překladatele znamenalo také kritické vydání <span class="CharOverride-1">Sonetů </span>ve sbírce <span class="CharOverride-1">The Arden Shakespeare</span>, jehož poznámky a&#160;emendace pomohly rozluštit nejedno obtížné místo. Pokud se překladatel na několika málo místech znatelně rozchází s&#160;originálem, otištěným zde podle znění původního Thorpova vydání z&#160;roku 1609, řídil se při tom připomínkami uvedeného vydání kritického.</p>
			<p class="MLP_dopis_podpis">Jan Vladislav</p>
			<hr class="HorizontalRule-1"/>
			<div class="_idFootnotes">
				<div id="footnote-000" class="_idFootnote">
					<p class="MLP_pozn_pod_carou"><a class="_idFootnoteAnchor _idGenColorInherit" href="../Text/sonety_159.xhtml#footnote-000-backlink">1</a> Stav vyšlých překladů do češtiny z roku 1955. <span class="CharOverride-1">Pozn. red.</span></p>
				</div>
			</div>
		</div>
</body>
</html>