---
title: ''
contentType: prose
---

72

> Aby vás jednou svět nenutil vyprávět,  
> čím jsem si zasloužil, že jste mne miloval,  
> až umřu, miláčku, zapomeňte mne hned,  
> vždyť ve mně není nic, o co by někdo stál;  
> ledaže byste vy zbožnou lží udělal  
> pro mne víc než já svou zásluhou nakonec  
> a na mne mrtvého navěšel více chval,  
> než by mi přiznala pravda, ten lakomec:  
> aby váš věrný cit neměli za faleš,  
> až byste kvůli mně chtěl o mně šířit klam,  
> nechť s mými ostatky pohřbí mé jméno též,  
> aby už nežilo k hanbě mně ani vám.  
>          Neboť já cítím stud, že nedovedu víc,  
>          a vy se styďte též, že máte rád mne — nic!
