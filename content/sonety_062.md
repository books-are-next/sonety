---
title: ''
contentType: prose
---

58

> Chraň mě bůh, jenž mi dal být vaším otrokem,  
> abych vám vyčítal čas vašich kratochvílí  
> nebo se v duchu ptal, kde jste byl celý den —  
> já, váš man, čekám jen, až máte volnou chvíli.  
> Ach, kéž smím trpět dál tu vaši svobodu,  
> jež je mým vězením tím, že nás vždycky vzdálí,  
> a kéž mám dosti sil nést rány osudu  
> a nevinit vás z křivd, které by se mi staly!  
> Choďte si kamkoliv, vždyť smíte zcela sám  
> s naprostou volností rozhodnout o svém čase;  
> čiňte si cokoliv, vždyť přísluší jen vám,  
> abyste vlastní hřích ze sebe sejmul zase.  
>          Můj los je čekat vás, i když to krutě bolí,  
>          ne honit od zábav, ať už jsou jakékoli.
