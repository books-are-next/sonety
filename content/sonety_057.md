---
title: ''
contentType: prose
---

53

> Povězte, co jste zač, z čeho jste vytvořen,  
> že tisíc stínů se tajemně víže k vám?  
> Vždyť jenom jeden stín, jen jeden byl dán všem,  
> a vy jich vrháte milion, ač jste sám?  
> Popište podobu krásného Adonise  
> a hle, ten obraz je jenom váš matný stín;  
> přidejte Heleně všechno, čím krása skví se,  
> a jste to zase vy pod řeckým oděním.  
> Mluvte si o jaru a chvalte dobu zrání —  
> to první není nic než odlesk vašich krás,  
> to druhé vypadá jako dar z vašich dlaní,  
> a tak vždy najdeme pod každou krásou vás.  
>          Vy máte na každé zevnější kráse podíl,  
>          však stálý jako vy se nikdo nenarodil.
