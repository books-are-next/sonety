---
title: ''
contentType: prose
---

65

> Vše, kámen, kov i zem a nekonečnost moří,  
> propadá zkáze a zániku — celý svět.  
> A jak má bojovat s tou rozběsněnou bouří  
> krása, jež sotva má síly co vonný květ?  
> Ó jak má odolat léto, jež dýchá medem,  
> strašnému náporu obléhajících dnů,  
> když tu spoušť Času zde zastavit nedovedem  
> branami z ocele a valy z balvanů?  
> Ó hrozné pomyslet! A běda, kde se skryje  
> před rakví, jíž je Čas, ten největší skvost Času?  
> Ty kroky prchavé — kdo pevný zachytí je,  
> kdo Času zakáže poplenit každou krásu?  
>          Ó nikdo, nikdo, nic, jen jeden zázrak snad:  
>          že láska bude z mých časných slov věčně plát.
