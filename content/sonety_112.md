---
title: ''
contentType: prose
---

108

> Co ještě v mozku mám, abych to běžel zapsat,  
> s čím se ti nesvěřil dosud můj věrný duch?  
> Co mohu nového vyslovit nebo napsat,  
> abych tím vyslovil tvou cenu a svůj dluh?  
> Nic, milý hochu; já, jako když vzývám nebe,  
> říkám vždy totéž jen a nemám za staré  
> to staré, že máš mne a že já mám zas tebe,  
> jako když jsem se ti koříval poprvé.  
> Tak věčná láska v tom vždy novém šatě lásky  
> nic nedbá na prach let a jejich zuřivost,  
> odpírá přijímat nevyhnutelné vrásky  
> a činí stáří svým pážetem pro věčnost.  
>          A vidí prvotní jas lásky hořet dál  
>          i tam, kde čas a vzhled svědčí, že dokonal.
