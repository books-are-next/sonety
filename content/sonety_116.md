---
title: ''
contentType: prose
---

112

> Láskou a soustrastí vy stíráte s mých skrání  
> znamení potupy, jež mi dav vypálil.  
> Co na tom, kdo mě dál vynáší nebo haní,  
> když vy jste vždy mé zlo skrýval a dobro ctil?  
> Vy jste můj celý svět a já se usilovně  
> ptám jenom na hany a chvály z vašich rtů;  
> pro jiné nejsem živ, ani kdo jiný pro mě,  
> a tak mě nezmění nic k dobru ani zlu.  
> Házím v tak hlubokou propast vše, co mi říká  
> kdokoliv z ostatních, že jsem jak lítý had,  
> vždy hluchý ke slovům hánce i lichotníka —  
> a svoji nedbalost se snažím omlouvat  
>          tím, že vás cítím v své mysli tak pevně tkvět,  
>          že se mi kromě vás zdá mrtvý celý svět.
