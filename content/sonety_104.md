---
title: ''
contentType: prose
---

100

> Kdepak jsi, Muso, že takový dlouhý čas  
> nemluvíš o tom, co ti dává všechnu sílu?  
> Nemrháš ty svůj žár a nekalíš svůj jas  
> v bezcenných písničkách a v nedůstojném dílu?  
> Vrať se, ty nedbalá, a nahraď nastokrát  
> v důstojných slokách čas tak bídně promrhaný;  
> a zpívej pro toho, kdo má tvou píseň rád  
> a dává podobu i obsah tvému psaní.  
> Vstaň, líná, pohlédni mé lásce do tváří,  
> zdali už rozryl Čas vráskami její krásu;  
> a jestli ano, slož satiru na stáří,  
> ať je všem pro posměch to pustošení Času.  
>          Oslav mou lásku dřív, než ji Čas navždy skosí;  
>          jenom tak předstihneš zlý úder jeho kosy.
