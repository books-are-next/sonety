---
title: ''
contentType: prose
---

30

> Když začnu za tichých, sladkých dum svolávat  
> ke schůzce vzpomínky na dávno zašlý svět,  
> jen vzdychám, co je pryč těch, jež jsem míval rád,  
> a cítím poznovu starý žal z kvapu let.  
> Pak zamží se mi zrak, jenž nikdy neslzel,  
> pro drahé přátele, které smrt skryla v tmách,  
> pak zaštkám pro dávnou lásku a její žel  
> a vzdychnu pro všechno, co navždy padlo v prach.  
> Pak znovu zabolí bol, který dávno ztich,  
> a znovu těžce čtu po řadě každý sten  
> na smutném účtu mých štkání už proštkaných,  
> jejž musím platit zas, ač byl už zaplacen.  
>          Stačí však na tebe, můj drahý, pomyslet,  
>          a ty vše nahradíš, rázem je konec běd.
