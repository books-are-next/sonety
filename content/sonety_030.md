---
title: ''
contentType: prose
---

26

> Ó pane lásky mé, do jehož vasalství  
> je moje oddanost tak spoutána tvou ctností,  
> k tobě zde posílám své psané poselství —  
> ne důkaz umění, jen důkaz oddanosti.  
> A je tak veliká, že moje umění,  
> ubohé, nemá slov — a proto vyzní hluše;  
> já ale doufám vždy v tvou shovívavost k ní,  
> která ji uloží i nahou v hloubi duše.  
> Až mi má planeta přinese jednou zdar,  
> až mne té nynější chudoby jednou zprostí  
> a přioděje mou lásku, teď samý cár,  
> abych se ukázal hodným tvé pozornosti,  
>          potom se budu smět chlubit, jak mám tě rád;  
>          do těch dob musím se před tebou ukrývat.
