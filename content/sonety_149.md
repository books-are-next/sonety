---
title: ''
contentType: prose
---

145

> Ústy, jež stvořila láska svou vlastní rukou,  
> vydechla proti mně: „Ach, cítím nenávist,“  
> ač ví, že kvůli ní umírám sladkou mukou;  
> když ale viděla, že se chvím jako list,  
> soucit jí najednou naplnil srdce znova  
> a začal kárat ty dříve tak sladké rty,  
> jež dosud mívaly pro mne jen dobrá slova,  
> a znovu učil je vítat mne jako vždy;  
> „Ach, cítím nenávist,“ řekla a připojila  
> konec, jenž přicházel, tak jako kdyby šel  
> milý den po noci, která se ve tmách skryla  
> a klesla z oblohy jak satan do pekel:  
>          „Ach, cítím nenávist“ — a zachránila mne,  
>          když tu zášť odvrhla a řekla: „K vám však ne!“
