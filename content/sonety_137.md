---
title: ''
contentType: prose
---

133

> Ó srdce prokleté, pro něž mé srdce sténá,  
> co žalu působí příteli a mně s ním!  
> Což mu již nestačí muka mnou protrpěná,  
> musí i drahý druh projít tím otroctvím?  
> Tvé oči ukrutné mi vzaly duši z těla  
> a nyní mně i mé druhé já odvádíš.  
> Sám sebou, tebou, jím já opuštěný zcela  
> zde trpím trojí strast a nesu trojí kříž.  
> Vrhni mé srdce sám do kobky, kterou máš  
> v svých prsou, jeho však za to mé propusť již.  
> Ať mne má kdokoli, já budu jeho stráž  
> a moje vězení mu ničím neztrpčíš.  
>          A přec tak učiníš; neboť já, zavřen v tobě,  
>          ti navždy náležím i se vším, co mám v sobě.
