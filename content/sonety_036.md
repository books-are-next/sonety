---
title: ''
contentType: prose
---

32

> Jestliže přežiješ ten vytoužený den,  
> až Smrt, ten chrt, můj prach posbírá do uzlíku,  
> a jednou náhodou zavadíš pohledem  
> o tyto veršíky po mrtvém milovníku,  
> srovnej je s pokrokem, jenž se stal mezitím,  
> a přes to, že je už předstihnou jiní svými,  
> nech si je — pro můj cit, ne snad pro jejich rým,  
> jenž bude zastíněn daleko šťastnějšími.  
> A potom kéž bys chtěl si s láskou pomyslet:  
> „Kdyby můj přítel žil a zrál, jak zraje čas,  
> i jeho láska by přinesla lepší květ  
> a pak by v šiku těch nejlepších kráčel zas.  
>          On však už nežije a jiní došli dál:  
>          ty čtu pro jejich sloh — a jej, že miloval.“
