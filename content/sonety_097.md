---
title: ''
contentType: prose
---

93

> Tak tedy budu dál jak oklamaný muž  
> věřit tvé věrnosti a tvoje drahá tvář  
> bude mi drahá dál, i když je jiná už —  
> vždyť ač jsi zraky zde, srdcem mi unikáš:  
> neboť tvé pohledy neznají nenávist,  
> a tak já nemohu ani tvou změnu znát;  
> u mnohých lidí se z tváře dá všecko číst,  
> už z vrásek poznáváš, kolik je v srdci zrad;  
> u tvého stvoření však nebe určilo,  
> že budeš ve tváři jen lásku vždycky mít;  
> i kdyby cokoliv tvé srdce mučilo,  
> tvůj pohled bude jen o slasti hovořit.  
>          Evino jablko roste z tvé spanilosti,  
>          není-li ve shodě tvůj vzhled s tvou sladkou ctností.
