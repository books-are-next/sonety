---
title: ''
contentType: prose
---

9

> To máš strach, aby tu jednou snad neplakala  
> po tobě vdova, že trávíš svůj život sám?  
> Ach, celá země by jako ta vdova štkala,  
> kdybys měl zemřít a potomstvo nedat nám.  
> Celá zem pohřbila by v tobě svého muže,  
> plačíc, žes nenechal jí obraz po sobě,  
> zatím co skutečná vdova se v duchu může  
> vždy v dětech navracet k mužově podobě.  
> Všechno, co na světě proplýtváš marnotratně,  
> jen změní místo a svět se tím těší dál;  
> leč mrhat na světě krásou, to skončí špatně,  
> a kdo jí neužil, navždy ji proplýtval.  
>          Zbla lásky k jinému nemůžeš v prsou mít,  
>          když chceš sám sebe tak hanebně zavraždit.
