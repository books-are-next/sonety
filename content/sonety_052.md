---
title: ''
contentType: prose
---

48

> Co jsem se nastaral, když jsem měl odejet,  
> abych dal pod zámek i každou tretku v domě  
> a skryl ji v bezpečí před rukou zloděje  
> tak, aby zůstala k užitku jenom pro mě.  
> Ale ty, před kterým jsou tretkou i mé skvosty,  
> ty, moje útěcha a nyní moje strast,  
> ty, poklad pokladů a cíl mé horoucnosti,  
> zůstal jsi na pospas každému, kdo jde krást.  
> Tebe jsem nezamkl v pražádné pokladnici,  
> krom té, z níž odešels, ač tě tam cítím dál,  
> krom schrány, kterou je moje hruď milující,  
> kam smíš a odkud smíš, kdykoli by sis přál.  
>          Leč ani tam tě nic, bojím se, neuhlídá —  
>          vždyť pro takový skvost se i ctnost na lup vydá!
