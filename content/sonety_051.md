---
title: ''
contentType: prose
---

47

> Mé srdce a můj zrak sjednaly dohodu  
> a jeden druhému teď pomáhá a slouží:  
> když můj zrak hladoví po jednom pohledu  
> a srdce v lásce se od samých vzdechů ouží,  
> zahájí oči kvas s obrazem milého  
> a pozvou srdce též k těm hodům malovaným;  
> a jindy srdce zas zve zrak a hostí ho  
> myšlenkou na lásku a sladkým zadumáním:  
> tak, ať už v obraze nebo v mé lásce, jdeš —  
> i když jsi daleko — vedle mne v celé kráse;  
> dál než tvé myšlenky přece jít nemůžeš,  
> a já jsem s nimi vždy a ony s tebou zase;  
>          a jestli někdy spí, tvůj obraz budí v spěchu  
>          mé srdce srdci a pohledům pro potěchu.
