---
title: ''
contentType: prose
---

17

> Kdopak by uvěřil v přívalu příštích dob  
> mým veršům, které jsem jen vámi naplnil?  
> Ačkoli, nebe ví, i to je jenom hrob,  
> jenž z vašich předností ukáže pouze díl.  
> I kdybych sebelíp o vašich očích psal  
> a v písni vypočet počet všech vašich krás,  
> příští věk řekl by: „Ten básník pustě lhal,  
> lidská tvář neměla nikdy tak božský jas.“  
> A mými papíry, stářím už zežloutlými,  
> by všichni pohrdli jak žvástem staříka  
> a pravdu měli by za pošetilé rýmy,  
> za píseň z dávných dob a zápal básníka.  
>          Kdybyste ale svět přesvědčil dítětem,  
>          byl byste dvakrát živ: v mém verši zde — a v něm.
