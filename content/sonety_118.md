---
title: ''
contentType: prose
---

114

> Zpíjí mou duši mor každého panovníka —  
> lichotky — když jste ji teď k sobě na trůn zved?  
> Nebo mám připustit, že můj zrak pravdu říká  
> a že se z lásky k vám naučil přetvářet —  
> tak jako kouzelník — zmetky a podlé zrůdy  
> v anděly, podobné svou sladkou tváří vám,  
> a měnit každé zlo v nejvyšší dobro všudy,  
> kamkoliv pohledem na chvíli zavítám?  
> To první pravda je! Mám v očích lichocení  
> a moje duše se jím zpíjí královsky;  
> můj zrak ví dobře, v čem tkví její potěšení,  
> a připravuje číš pro její chtivé rty!  
>          A je-li snad v ní jed, nelze ho obvinit:  
>          můj zrak jej miluje a první začal pít!
