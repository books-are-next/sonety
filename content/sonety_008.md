---
title: ''
contentType: prose
---

4

> Proč ale utrácíš, ty marnotratná něho,  
> jen sama pro sebe dědictví krásy své?  
> Příroda nedává svůj odkaz, půjčuje ho,  
> a ve své štědrosti jen štědrým půjčuje.  
> Tož, krásný skrblíku, proč tedy zneužíváš  
> daru, jenž byl ti dán, abys jej zase dal?  
> Lichváři bez zisku, nač vlastně používáš  
> takové sumy sum, když nechceš žít z ní dál?  
> Tím, že se stýkáš jen se sebou samým stále,  
> sám sebe o svoji vlastní slast okrádáš.  
> A když tě příroda odvolá nenadále,  
> mluv, jaký počet pak ze všeho světu dáš?  
>          Kdybys jí neužil, tvá krása s tebou ztlí;  
>          kdybys jí použil, tvůj odkaz naplní.
