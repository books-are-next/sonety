---
title: ''
contentType: prose
---

43

> Čím víc je přivírám, tím víc mé oči vidí —  
> vždyť hledí celý den na to, co nemá ceny;  
> když ale spím, tu v snách vidí jen tebe z lidí  
> a temně jasné jsou jasně v tmu obráceny.  
> Když dovede tvůj stín dát stínům tolik záře  
> a jasem zaplavit oči, jež přikryl sen,  
> jak by pak skutečná podoba tvojí tváře  
> musila rozjasnit svým světlem jasný den!  
> Ach, jak by blažené byly mé oči tím,  
> kdyby tě vídaly též za bílého dne,  
> když celou temnou noc už jen tvůj matný stín  
> z nich ani na chvilku ve spánku nesejde.  
>          Všechny dny pro mne jsou noc, když tě nevidím,  
>          a noci jasný den, když tě v snách spatřit smím.
