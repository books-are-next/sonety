---
title: ''
contentType: prose
---

85

> Má Musa utichla v způsobném mlčení,  
> zatím co ostatní honosné chvály dál  
> zvěčňují vaši tvář zlatými písmeny  
> a verši, které sám sbor všech Mus vykoval.  
> Jiný má mnoho slov, já mnoho myšlenek,  
> leč jak ten kostelník beze škol umím zmámen  
> na každý chvalozpěv, jejž krásnou formou řek  
> schopnější duch než já, křičet jen samé „Amen!“  
> Na každou chválu vás já říkám: „Je to tak!“  
> a i k té největší vždy ještě přidávám,  
> i když jen v myšlenkách, které jsou přesto však —  
> ač v slovech poslední — vždy první v lásce k vám.  
>          Jiných si važte zde pro zvučnost jejich strof;  
>          mne pro mé myšlenky, jež mluví beze slov.
