---
title: ''
contentType: prose
---

56

> Ach, obnov svoji moc, lásko, ať neříkají,  
> že tvoje ostří je tupější nežli hlad,  
> který dnes utichne, sotva se člověk nají,  
> a zítra začne se s touž silou ozývat.  
> I ty buď taková; ač jsi dnes nasytila  
> své oči hladové tak, že už skoro spí,  
> zítra se dívej zas a nezabíjej, milá,  
> prudký žár lásky svou trvalou vlažností.  
> Ať je ten smutný čas, kdy jsme se nevídali,  
> tak jako oceán, dělící pobřeží,  
> na něž dva snoubenci den co den chodívali,  
> dokud se nesešli — šťastnější než kdy dřív.  
>          Nebo ho pojmenuj zimou, vždy plnou strastí,  
>          po níž se léto zdá třikrát tak vzácnou slastí.
