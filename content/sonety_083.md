---
title: ''
contentType: prose
---

79

> Dokud jsem o pomoc tě prosil jenom já,  
> tvá krása krášlila všechna jen moje rýmy;  
> teď však můj zvučný verš hyne a upadá,  
> má Musa, nemocná, uhýbá před jinými.  
> Já vím, má lásko, vím, že o tobě by měl  
> daleko vzácnější básník psát ve své práci;  
> však to, co o tobě tvůj pěvec vymyslel,  
> to ti jen uloupil — a nyní ti to splácí.  
> Zdobí tě ctností — a přitom to slovo vzal  
> ze tvého chování; připisuje ti krásu —  
> a přitom našel ji v tvé tváři: z jeho chval  
> nezáří nic než to, co září ve tvém jasu.  
>          Proto mu neděkuj za jeho veršíky:  
>          vždyť je to jeho dluh, jejž i tak platíš ty.
