---
title: ''
contentType: prose
---

21

> Se mnou to není, věř, tak jako s básníkem,  
> píšícím veršíky o malované kráse,  
> který ji krášlí i nebesy den co den  
> a v každém půvabu zří jen ji zas a zase,  
> spřáhaje honosná srovnání ze všeho,  
> ze slunce, z měsíce, z pokladů vod a zemí,  
> z májových poupátek a všeho vzácného,  
> co skrývá obloha pod svými kupolemi.  
> Mně, v lásce věrnému, dovolte věrně psát,  
> a přesto věřte mi, že je má láska milá,  
> tak jako každý z nás, i když jí chybí snad  
> jas oněch zlatých svěc, jež noc v tmách postavila.  
>          A dál ať hovoří ten, kdo má řeči rád;  
>          já chválit nebudu, co nechci prodávat.
