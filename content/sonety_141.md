---
title: ''
contentType: prose
---

137

> Co to jen, Lásko, ty slepá a bláznivá,  
> děláš mým očím, že nevidí to, co vidí?  
> Ač znají krásu a vědí, v čem spočívá,  
> mají za nejlepší nejhorší ze všech lidí!  
> A když se dal můj zrak podplatit pohledy  
> a kotví v zátoce, kam vplouvá každý směle,  
> proč jsi ty ukula řetězy z jejich lži  
> a jimi spoutala i to mé srdce v těle?  
> Proč má mé srdce mít za svoje hájemství  
> to, o čem dobře ví, že patří veřejnosti?  
> A můj zrak, proč to má popírat, když to ví,  
> a halit takovou temnou tvář rouškou ctnosti?  
>          Mé srdce i můj zrak měly dřív pravdu za lež  
>          a teď je ranila nákazou tato faleš.
