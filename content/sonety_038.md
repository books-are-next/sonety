---
title: ''
contentType: prose
---

34

> Pročpak jsi sliboval krásný den bez oblaků,  
> proč jsi mne nechal jít bez pláště na cesty,  
> když mne pak překvapil čas plný nízkých mraků,  
> ve kterých ses mi skryl jak v dýmu také ty?  
> Abys teď setřel déšť z mé rozpraskané tváře,  
> nestačí, jestliže zasvitneš z oblaků:  
> kdopak by chválil lék, kdo by stál o lékaře,  
> jenž ránu zacelí a nechá plno švů?  
> Ani tvůj stud mou strast nezmírní — marná snaha:  
> i když ty lituješ, já nesu její tíž;  
> zármutek toho, kdo ublížil, nepomáhá  
> tomu, kdo musí nést tu křivdu jako kříž.  
>          Ale ty slzy, ach, ty perly lásky tvé,  
>          ty slzy bohaté vykoupí všechno zlé.
