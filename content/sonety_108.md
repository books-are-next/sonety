---
title: ''
contentType: prose
---

104

> Ne, pro mne, drahý můj, vy nebudete starý.  
> Jste stále krásný tak, jak jsem vás kdysi zhléd.  
> Tři žluté podzimy se vystřídaly s jary,  
> tři zimy viděl jsem setřásat pýchu let —  
> zelené listí z hlav stromů v tom běhu dnů,  
> tři vonné dubny jsem po sobě viděl již  
> hynout a uvadat v červnovém úpalu  
> od těch dob, co vás znám, a vy jste stále týž!  
> A přec, ach, krása vždy jak ručka na orloji  
> krokem, jejž nevidíš, uniká víc a víc.  
> A vaše něha též, ač se všem zdá, že stojí,  
> mizí a uplývá, mé oči klamajíc.  
>          Strašlivá myšlenka! Ó, věku příští, slyš:  
>          máj krásy zahyne, dřív než se narodíš!
