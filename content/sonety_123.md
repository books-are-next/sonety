---
title: ''
contentType: prose
---

119

> Co jsem to za léky pil ze slz Siréniných,  
> vařených v křivulích, černých jak samo peklo!  
> Co jsem žil nadějí i bázní, stále jiných,  
> a všechno se mi to pod prsty rozuteklo!  
> Co jen to spáchalo mé srdce za omyly  
> myslíc, že pro ně už většího štěstí není!  
> A moje oči též, jak ty se roztřeštily  
> v žáru té horečky a toho poblouznění!  
> Ó dobrodiní zla! Říkají pravdu slova,  
> že zlem se dobrá věc stává vždy ještě lepší  
> a láska, zřícená a vystavěná znova,  
> je krásnější než dřív a mnohem, mnohem větší!  
>          A tak se kajícně k své lásce navracím  
>          a mám teď třikrát víc než před tím blázněním.
