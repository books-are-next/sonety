---
title: ''
contentType: prose
---

8

> Proč, hudbo pro poslech, nasloucháš hudbě smutná?  
> Což hyne slastí slast a štěstím štěstí snad?  
> Proč vlastně miluješ, co ti tak hořce chutná,  
> či máš snad to, co ti působí hoře, rád?  
> Zní-li ten souzvuk strun, zvonících jasnou písní  
> a láskou snoubených, bolestně pro tvůj sluch,  
> je tomu proto tak, že tě tím jemně plísní  
> pro tvoji samotu, jež trhá jejich kruh.  
> Hleď: struna se strunou, s manželem žena sladká,  
> se víží doteky v objetí zas a zas;  
> skoro bys řekl muž, dítě a šťastná matka  
> to pějí jásavý zpěv jako jeden hlas;  
>          ta píseň beze slov, v níž hlasů na tisíc  
>          zní tónem jediným, říká: „Sám nejsi nic.“
