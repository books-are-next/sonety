---
title: ''
contentType: prose
---

120

> Teď je mi útěchou, že jste byl kdysi krutý,  
> a když si vzpomenu na strast, jež rvala mne,  
> musím se sklonit až v prach pro své klopýtnutí,  
> nejsem-li ukován z mědi či ocele.  
> Vždyť jestliže jste vy zakusil pro mou vinu  
> to, co já pro vaši, prožil jste strašný čas;  
> a já, zlý, nezvážil snad ani na vteřinu,  
> co jsem sám kdysi měl za krutou bolest z vás.  
> Ach, kéž mi naše noc bolesti navždy vryla  
> co nejhloub do duše, jak bolí pravá strast,  
> a kéž vám — jako vy tenkrát mně — přiložila  
> na ránu v srdci už brzy svou prostou mast.  
>          Ale můj přestupek je vlastně výkupné  
>          a vykupuje vás, tak jako váš zas mne.
