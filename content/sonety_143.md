---
title: ''
contentType: prose
---

139

> Ach, nechtěj, abych tě omlouval za strasti,  
> kterými bezcitně soužíš mé srdce ty!  
> Netrap mne pohledy, nenič mne zvolna lstí,  
> udeř mne ze všech sil a sraz mne svými rty!  
> Řekni, že miluješ jiného, zakaž však  
> svým očím dívat se stranou, když spatří mě!  
> Proč mne máš záludně napadat, když i tak  
> nemám dost síly se postavit k obraně?  
> Já ti však odpouštím a říkám: milá ví,  
> že její milý zrak byl vždy můj nepřítel,  
> a proto, proto jej ode mne odvrací  
> a stíhá jiného krutostí jeho střel.  
>          Ale to nedělej, raděj mne jimi zab;  
>          i tak jsem napolo už mrtev od útrap!
