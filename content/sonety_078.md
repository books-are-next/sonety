---
title: ''
contentType: prose
---

74

> Neměj však obavy: až přijde rozkaz jít —  
> a bez odkladu — tam, kam musí každý v krátku,  
> kus mého života bude dál tady žít  
> v těch řádcích, které ti ponechám na památku.  
> Až si v nich budeš číst, potom tvé oči spatří,  
> že jejich větší část jsem tobě zasvětil:  
> země, ta dostane ze mne prach, jenž jí patří,  
> a tobě připadne můj duch, ten lepší díl.  
> Tak ztratíš jenom to, co červům náleželo,  
> bědný lup, který si srp smrti na mně vzal,  
> rmut a kal, který tu nechá mé mrtvé tělo,  
> přespříliš ohavný, abys naň vzpomínal.  
>          Cenu má jenom to, co bylo uvnitř v těle,  
>          a to ti zůstane na věky věků celé.
