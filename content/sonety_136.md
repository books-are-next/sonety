---
title: ''
contentType: prose
---

132

> Miluji oči tvé, jež jako kdyby znaly  
> ten posměch, jímž se mi tvé srdce stále mstí,  
> oblékly černý šat jako dva pozůstalí  
> a hledí na můj žal s laskavou soustrastí.  
> A věru ani zář úsvitu nedovede  
> tak zkrášlit pobledlý obličej východu,  
> ani třpyt hvězdy, jež za sebou večer vede,  
> nedá tak velký jas šerému západu,  
> jako ty truchlící dvě oči daly tobě:  
> ach, kéž by chtělo i tvé srdce zatruchlit,  
> když ti to truchlení tak sluší v každé době,  
> a ty ses oděla celá v ten drahý cit!  
>          Pak odpřisáhnu rád, že krása v černi tkví  
>          a ti, co nemají tvou pleť, jsou oškliví.
