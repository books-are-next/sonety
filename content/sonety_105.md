---
title: ''
contentType: prose
---

101

> Čímpak chceš odčinit, ó Muso zlenivělá,  
> to, že už nepíšeš o krásné věrnosti?  
> Vždyť věrnost s krásou vždy na milém závisela,  
> zrovna tak jako ty — a právě to tě ctí!  
> Mluv, Muso! Nebo snad chceš na to odpovídat:  
> „K čemu je věrnosti barva, když má své dost?  
> A kráse líčidlo, jež jí má věrnost přidat?  
> Což není pravá ctnost i bez všech příkras ctnost?“  
> Chceš mlčet, protože nepotřebuje chvály?  
> To není omluvou: na tobě závisí,  
> přečká-li zlatý hrob, kam by ho pochovali,  
> a dočká-li se chval věků, jež dosud spí.  
>          A proto, Muso, piš! A já tě naučím,  
>          jak ho zde uchovat tak, jak jej nyní zřím!
