---
title: ''
contentType: prose
---

29

> Když opuštěn a sám naříkám na svůj osud,  
> zavržen štěstím a lidmi, už trosečník,  
> když hledím na sebe a klnu svému losu  
> a k nebi vysílám svůj nesmyslný křik,  
> když chci mít bohaté naděje nejednoho  
> a rysy jako ten a přátele jak ten,  
> když toužím po umu toho a moci toho,  
> jsem tím, co nejvíc mám, nejvíce nešťasten.  
> A v těchto myšlenkách, už na vrcholu tísně,  
> pomyslím na tebe a tu se z mého nitra  
> k nebesům rozlétne radostný hlas mé písně  
> jak skřivan letící z temných brázd v záři jitra:  
>          neboť tvá láska mi dodává tolik sil,  
>          že ani s králem už bych věru neměnil.
