---
title: ''
contentType: prose
---

75

> Jste pro mé myšlenky jako chléb pro život  
> a jako sladký čas dešťů pro zprahlou zem;  
> kvůli vám zmítám se ve víru nejistot  
> jak boháč-lakomec nad skrytým pokladem:  
> chvíli jsem naplněn hrdostí, že vás mám,  
> chvíli mne jímá strach z loupežné ruky let,  
> jednou bych nejraděj byl s vámi stále sám,  
> jindy chci, aby mé štěstí znal celý svět;  
> někdy jsem hleděním na vás už zcela zpit —  
> a jindy žízní mru pro pohled jediný;  
> jinou slast nemám a netoužím ani mít  
> kromě té, kterou mi můžete dáti vy:  
>          tak denně hladovím a denně hody mám:  
>          hned tonu v nadbytku a hned je vše to tam!
