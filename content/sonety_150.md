---
title: ''
contentType: prose
---

146

> Ó duše ubohá, střed hříšné hlíny mé,  
> v plen daná žádostem, jež se kol tebe vzpouzí,  
> proč uvnitř zůstáváš v té bídě bezedné  
> a zevně odíváš v zlato a lesk svou nouzi?  
> Proč tolik nákladů, když jsi tu jenom host,  
> k výzdobě příbytku pro zánik určeného?  
> Podědí červové tu jeho velikost,  
> chceš jim dát ještě víc? To je los těla tvého?  
> Ne, teď už, duše má, začni žít na účet  
> otroka těla, ať trpí on k tvému štěstí.  
> Věčný ráj vykup si chvilinkou zdejších běd,  
> nehleď už na vnějšek, hleď uvnitř růst a kvésti.  
>          Tak i Smrt přemůžeš — a její vlastní zbraní:  
>          až bude mrtva Smrt, je konec umírání.
