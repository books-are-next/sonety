---
title: ''
contentType: prose
---

131

> Tak panovačná jsi vůči mně — jako ti,  
> jimž krása vdechuje pýchu a ukrutnost,  
> protože dobře víš, že já tě zbožňuji,  
> žes pro mne nejdražší a nejkrásnější skvost.  
> Jiní však říkají — a vídají tě též —  
> že pro tvář, jak máš ty, se láskou nevzdychá;  
> nemám dost smělosti říci jim: „To je lež,“  
> ač si to přísahám sám sobě do ticha.  
> A že to pravda je a že já nejsem lhář,  
> stvrzují tisíckrát mé vzdechy a můj žal,  
> který mám, kdykoli pomyslím na tvou tvář:  
> já jsem tvou černou pleť vždy nejvíc miloval.  
>          Na tobě není nic černého — krom tvých činů;  
>          ty na té pomluvě mají však hlavní vinu.
