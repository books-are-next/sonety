---
title: ''
contentType: prose
---

125

> Cožpak bych neuměl vznést baldachýny cti  
> a pouhým zevnějškem tak uctít vnější zdání,  
> nebo klást veliké základny k věčnosti,  
> z níž budou trosky dřív, než začne umírání?  
> Cožpak jsem neviděl ztráceti víc než vše  
> ty, co lpí na poctách, které tak draze platí,  
> a mění prostou chuť za slast a rozkoše —  
> nešťastní šťastlivci, jen vnějškem zaujatí?  
> Ne, mne nech, ať tě jen v tvém srdci uctívám,  
> a přijmi chudou, leč upřímnou moji oběť,  
> která je naprosto čistá a nezná klam —  
> a dává jenom mne za tebe v každé době.  
>          Pryč, zrádný žalobce! Čím víc ji udáváš,  
>          tím menší pravomoc nad věrnou duší máš!
