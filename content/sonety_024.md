---
title: ''
contentType: prose
---

20

> Ó pane-paní mé lásky, máš líce ženy,  
> vlastníma rukama Přírody malované;  
> a něžné srdce žen, jenomže beze změny,  
> beze lži, do vínku těm falešnicím dané;  
> a oči jasnější než jejich — a míň zrádné,  
> jež všechno pozlatí, na co se podívají;  
> a mužnou postavu, jež nade všemi vládne,  
> až muži klopí zrak a v ženách dech se tají.  
> Příroda tvořila tě zprvu jako ženu,  
> leč při té práci se do tebe zadívala  
> a z lásky dala ti, co pro mne nemá cenu,  
> takže tou štědrostí mi tebe vlastně vzala.  
>          Když tě však určila jen ženám pro radosti,  
>          ať patří mně tvůj cit — a tobě jejich skvosty.
