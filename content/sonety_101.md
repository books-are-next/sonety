---
title: ''
contentType: prose
---

97

> Jak dlouhý zimní čas bylo mé odloučení,  
> od tebe, radosti prchajícího roku.  
> Co mrazu zkusil jsem, co nocí bez rozdnění  
> v tom pustém prosinci na každém, každém kroku.  
> A přec byl tenkrát čas, kdy slavně táhne krajem  
> po létě podzimek a jeho náruč zralá  
> je těžká po plodech, počatých mladým májem,  
> jako klín ženy, jež manžela pochovala.  
> Ale já viděl v tom bohatém zrání světa  
> jen plody bez otce, naděje sirotkovy;  
> protože na tebe čekají krásy léta,  
> a nejsi-li zde ty, mlčí i ptáci v křoví.  
>          A když snad zpívají, pak teskně zní ten hlas,  
>          že i list pobledne, jako by šel už mráz.
