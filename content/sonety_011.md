---
title: ''
contentType: prose
---

7

> Pohlédni k východu: když zvedne sladká zář  
> svou hlavu z plamenů, oči všech pozemšťanů  
> vzdávají hold, že zas vysvitla její tvář,  
> a zrakem koří se majestátnímu ránu.  
> A když se vyšvihne na stoupající sráz  
> vysoké oblohy jak mládí vprostřed květu,  
> pohledy lidí dál vzývají její jas  
> a dál ji sledují na jejím zlatem letu.  
> Ale když začne pak jak stáří na voze,  
> který už nemůže, vrávorat zvolna ze dne,  
> na její pomalý pád oči k obloze  
> už nikdo s obdivem jako dřív nepozvedne:  
>          tak i ty zahyneš, až půlden opustí tě,  
>          pominut pohledy, když nebudeš mít dítě.
