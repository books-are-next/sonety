---
title: ''
contentType: prose
---

102

> Má láska zpevnila, i když snad slabší zdá se;  
> mých citů není míň, i když jsou méně znát:  
> já s láskou nekupčím, abych o její kráse  
> tak jako prodavač hovořil napořád.  
> To byl náš mladý vztah teprve ve svém máji,  
> když jsem jej slavíval svou písní den co den;  
> vždyť slavík také vždy zpívá jen z jara v háji,  
> a když dny dozrají, utichne jeho sten.  
> Ne že by letní dny byly snad méně milé  
> než čas, kdy konejšil svým teskným zpěvem noc;  
> teď ale hlaholí každý keř rozmařile  
> a slast, jež zevšední, ztratí svou slastnou moc.  
>          A proto i já vždy jako on zmlkám časem,  
>          abych vás neznavil svým zpívajícím hlasem.
