---
title: ''
contentType: prose
---

82

> Ach, ano, uznávám, že nejsi muž mé Musy,  
> a proto můžeš číst — a nebude to hřích —  
> vše, co ti věnují a co ti píší druzí  
> o tváři, světící každý list jejich knih.  
> Ty jsi tak veliký jak v moudrosti, tak v kráse,  
> že já, jak vidíš sám, nemám dost slov a chval;  
> a z toho důvodu jsi nucen hledat zase  
> novější odlitek v čase, jenž dospěl dál.  
> Jen hledej, lásko má; i kdyby ten či ten  
> vymyslel sebevíc chval na tvou oslavu,  
> tvá pravá podoba pravdivě září jen  
> z pravdivě prostých slov mých pravdomluvných rtů.  
>          Ty hrubé barvičky jiných se hodí spíš  
>          pro tváře bez krve — ty je mít nemusíš!
