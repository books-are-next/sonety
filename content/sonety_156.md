---
title: ''
contentType: prose
---

152

> Ty víš, že přísaha mé lásky byla lež,  
> tys ale podvakrát mně přísahala křivě:  
> slib lůžka zlomilas — a nový příslib též,  
> novou zášť přísaháš jak novou lásku dříve.  
> Proč ti však vyčítám tvou dvojnásobnou faleš,  
> když já, lhář největší, ti stokrát v hrdlo lhal?  
> Každá má přísaha jen kupila lež na lež,  
> svou čest a důvěru jsem v tobě oplakal.  
> Neboť já přísahal s hlubokou vírou v tebe  
> na stálou lásku tvou, na tvoje srdce vlídné;  
> abych ti světlo dal, oslepil jsem sám sebe,  
> své oči nutil lhát vzdor pravdě očividné.  
>          Neboť já přísahal na tvoji krásnou tvář —  
>          a proto už jsem já z nás obou větší lhář.
