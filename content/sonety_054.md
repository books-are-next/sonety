---
title: ''
contentType: prose
---

50

> Tak těžce trmácím se stále po cestách,  
> a přitom ani cíl, k němuž se plahočím,  
> mně nepřinese klid a já si říkám: „Ach,  
> co je mil mezi mnou a tebou, nejdražším!“  
> I mého koně již unavuje můj žal;  
> vleče se pod tíhou, kterou já v prsou mám,  
> jako by nebožák už pudem poznával,  
> že jedu od tebe — a proto nespěchám.  
> A nepobídne ho ani má ostruha,  
> kterou mu do slabin zaboří občas hněv;  
> odpoví po každé jen tím, že smutně ržá —  
> a to mne bolí hůř než jej bok, samá krev:  
>          při jeho ržání vždy pomyslím s bolestí,  
>          že jedu od svého štěstí vstříc neštěstí.
