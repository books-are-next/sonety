---
title: ''
contentType: prose
---

86

> Byl to snad jeho verš, plující v plné slávě  
> jako loď za vzácným pokladem, jímž jste vy,  
> kdo mi mé dozrálé myšlenky pohřbil v hlavě  
> a tak jim zchystal hrob v lůně, kde vyrostly?  
> Byl to snad jeho stín, jejž stíny naučily  
> nadlidsky krásně psát, kdo mi tak zmrazil krev?  
> Ach ne, ne, ani on, ani ty noční síly,  
> k nimž chodí o pomoc, nezalekly můj zpěv.  
> Ani on, ani ten dobrý duch domácnosti,  
> který ho za noci šálí svým mámením,  
> se nesmí vítězně chlubit mou zamlklostí —  
> já nebyl nemocný strachy a kvůli nim!  
>          Že však jste sebou jen jeho verš naplnil,  
>          pro můj nic nezbylo — a tak už nemá sil!
