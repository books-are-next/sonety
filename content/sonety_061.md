---
title: ''
contentType: prose
---

57

> Co mohu dělat já, váš rab, než zas a zas  
> čekat zde na chvíle, na dny, kdy něco chcete?  
> Já nemám, komu bych věnoval vzácný čas,  
> komu bych posloužil, než mi vy přikážete.  
> Já nesmím vyčítat těm věčným hodinám,  
> kdy pro vás nespouštím pohledy z ciferníku;  
> nemyslím na hořkost toho, jak budu sám,  
> až dáte sbohem zas mně, svému služebníku.  
> Nesmím se žárlivě zabývat v duchu tím,  
> co asi děláte, kudy se procházíte;  
> já, smutný otrok, jen čekám a nemyslím  
> na nic než na štěstí těch, s nimiž právě dlíte.  
>          Kdybyste učinil cokoliv podle svého,  
>          láska, ten věrný bloud, v tom nenajde nic zlého.
