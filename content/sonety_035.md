---
title: ''
contentType: prose
---

31

> Tvá hruď je vzácnější o to, že uvnitř zní  
> srdce všech, které jsem za mrtvé pokládal;  
> a láska vládne tam se vším, co patří k ní,  
> se všemi, které jsem do hrobu v duchu dal.  
> Kolik jen svatých a smutných slz do dneška  
> mi z očí vyloudil můj zbožně věrný cit  
> jako daň zemřelým, kteří mi, jak se zdá,  
> odešli, aby se do tebe mohli skrýt!  
> Tys hrob, v němž pohřbena má láska nyní dlí  
> uprostřed památek na dávné přátele,  
> kteří ti dali vše, co ze mne mívali —  
> a tak co bývalo mnohých, je dnes jen tvé:  
>          já vidím tváře všech milených ve tvé kráse,  
>          a ty sám, součet všech, máš všechno moje zase.
