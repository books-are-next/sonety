---
title: ''
contentType: prose
---

71

> Až pro mne přijde smrt, nenaříkejte dýl,  
> než pokud budete poslouchat chrapot hran,  
> jak ohlašují všem, že jsem již opustil  
> ten bídný svět a mám u bídných červů stan.  
> Ne, nevzpomínejte při čtení těchto vět  
> na toho, kdo je psal: mám vás rád natolik,  
> že vám chci z myšlenek radš navždy vymizet,  
> než aby vzpomínka na mne vás stála vzlyk.  
> A jestli spatříte jedenkrát tato slova  
> (to ze mne bude už možná jen prach a zem),  
> ani mé jméno pak nevyslovujte znova  
> a nechte lásku svou skončit s mým životem:  
>          aby se moudrý svět nedíval na váš žal  
>          a pak se vám i mně, mrtvému, nevysmál!
