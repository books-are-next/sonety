---
title: ''
contentType: prose
---

122

> Tvůj dar, ten zápisník, je uložen v mé hlavě  
> a popsán trvalým písmem mých vzpomínek,  
> které tu nicotnost přečkají ke tvé slávě  
> a budou tady žít přes každý čas a věk —  
> či aspoň pokud dá duši a srdci v těle  
> příroda dosti sil se udržeti zde;  
> než obě vydají svůj podíl z tebe cele  
> v plen zapomenutí, tvá paměť nezajde.  
> Ten bědný zápisník by tě tak neuchoval —  
> a já i bez něho vzpomínám na tvůj cit;  
> proto jsem odložil to, číms mne obdaroval,  
> a věřím záznamům, do nichž jsi lépe vryt.  
>          Mít něco na pomoc, čím si tě připomínám,  
>          bylo by přiznáním, že snadno zapomínám.
