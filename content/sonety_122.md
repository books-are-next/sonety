---
title: ''
contentType: prose
---

118

> Tak jako jitříme ostrými omáčkami  
> své patro, chceme-li lepší chuť k jídlu mít,  
> jako si děláme purgací nemoc sami  
> a snažíme se tím nemoci předejít,  
> tak i já, plný vás, slasti, jež nenasytí,  
> jím teď jen palčivé pokrmy den co den  
> a chorý blahem jsem poznal, že není zbytí —  
> musím se rozstonat, než budu nemocen.  
> Jenomže předbíhat nemoci, která není,  
> taková chytrost je v lásce zlým omylem:  
> uvrhla zdravého v nemoc a utrpení,  
> když chtěla přebytek dobrého léčit zlem.  
>          A tak jsem pochopil, v čem tady pravda je:  
>          kdo vámi churaví, toho lék zabije!
