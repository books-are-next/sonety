---
title: ''
contentType: prose
---

23

> Tak jako na scéně nedokonalý herec,  
> jenž strachy pojednou vypadne z úlohy,  
> tak jako zuřivec a příliš velký smělec,  
> kterého nadbytek sil zbaví odvahy,  
> i já jsem zapomněl odříkat dokonale  
> z nevíry v sebe svůj milostný rituál,  
> jako by přebytek mé lásky nenadále  
> mé vlastní lásce už veškeré síly vzal.  
> Proto ať místo mne mluví řeč pohledů,  
> ten němý hlasatel mé hrudi hovořící:  
> vždyť prosí o lásku a trochu ohledů  
> víc než ty cizí rty, jež uměly víc říci.  
>          Ó nauč se už číst, co láska mlčky psala —  
>          vždyť slyšet očima láska vždy umívala.
