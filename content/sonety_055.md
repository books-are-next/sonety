---
title: ''
contentType: prose
---

51

> A proto odpouští má láska mému koni  
> na cestě od tebe tu jeho loudavost.  
> Vždyť když tě opouštím, nač spěchat, co nás honí?  
> Dokud se nevracím, je na spěch času dost.  
> Ale co omluví pak toho ubožáka,  
> až se mi bude zdát pomalý každý let,  
> až bych i na vichru, až bych i s křídly ptáka  
> vždy ještě stál a štval ostruhou oře vpřed?  
> Potom už žádný kůň nepostačí mé touze,  
> a ona, zrozena z nejčistší lásky mé,  
> jak oheň bez těla dá se v let ržajíc dlouze;  
> mé herce láska však pro lásku promine:  
>          že kdysi nechtěla od tebe ani jít,  
>          já k tobě poletím a koně nechám být.
