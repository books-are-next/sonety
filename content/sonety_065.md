---
title: ''
contentType: prose
---

61

> Chceš to ty, aby mi celou noc v očích stál  
> tvůj obraz, i když mne víčka už tolik pálí?  
> Chceš to ty, abych tu zas a zas procítal  
> kvůli všem přeludům, které mne tebou šálí?  
> Pověz, je to tvůj duch, kterého vysíláš  
> z takové dálky až sem za mnou na výzvědy?  
> Je to tvá žárlivost, pro kterou vyzvídáš,  
> co v sobě ukrývám za nízkosti a bědy?  
> Ach ne, tak veliký přec není ten tvůj cit:  
> má láska otvírá mé oči v noční době,  
> má věrná láska vždy ruší můj noční klid,  
> ta to chce, abych stál na stráži kvůli tobě!  
>          A tak tu stojím stráž a ty též někde bdíš —  
>          ode mne daleko, o to však jiným blíž.
