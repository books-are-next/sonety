---
title: ''
contentType: prose
---

87

> Sbohem, jsi přespříliš drahý, abych tě měl,  
> a potom, teď už znáš cenu své vlastní cti;  
> to dovoluje ti kdykoli, abys šel,  
> má práva na tebe pozbyla platnosti.  
> Což jsem tě jinak měl než jako krásný dar,  
> jejž jsi mi bez zásluh věnoval jen ty sám?  
> Ne, ve mně nenajdeš, proč ses mi daroval —  
> a tak je konec už mým dávným výsadám!  
> Dával ses, neznaje velikost vlastní ceny,  
> a viděls dávaje jiného ve mně snad.  
> Tož já ten vzácný dar, omylem udělený,  
> zas vracím, abys jej lepšímu mohl dát.  
>          Tak jsem tě, drahý, měl, jako se mívá sen:  
>          králem jsem ve snu byl — a nejsem, probuzen!
