---
title: ''
contentType: prose
---

110

> Žel, pravda, přiznávám, já světem jsem se bral,  
> sám bloudil sem a tam a přijal oblek šašků,  
> sám vlastní city dral a za groš prodával,  
> u mne vždy starý žal otrávil novou lásku;  
> je pravda, pravda, ach, já hleděl častokrát  
> na pravdu úkosem, však ví to samo nebe,  
> právě v těch pochybách já začal zas mít rád,  
> v těch zkouškách poznal jsem, že miluji jen tebe.  
> Teď už je po všem, vím, jen jedno věčné je:  
> už konec choutkám, ne, už nechci zkoušet dál,  
> bloudit a mučit tím starého přítele,  
> jenž je bůh lásky mé a jemuž jsem se dal.  
>          Tož už mne přivítej, ty první po mém Bohu,  
>          ať ve tvé náruči spočinout navždy mohu.
